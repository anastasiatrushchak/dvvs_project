Перебіг дійства
Частина І. Лінійка-родинна зустріч (патріотичний подіум)

Фон 1 (вихід ведучих)

Ведуча 1:
Добридень тобі, ювілярко, державо моя незалежна,
Моя неозора, родюча, квітуча, безмежна!
Засяй синьо-жовтим стягом, плекай патріотів гарт,
Бо знов перше вересня – навчання та осені старт!

Ведуча 2:
Діти – окраса моєї землі і окраса країни,
Як різнобарв’ям цвіте наша зустріч родинна!
У колі шкільному твори, розвивайся, дитино,
Хай же із паростка виросте справжня Людина!
Ведуча 1:
Юний нації цвіт, її гордість, майбутнє її,
Тобі простирає обійми Україна свої!

Ведуча 2:
Дух затамуй, стукіт серця свого послухай на мить - 
Ода державі вкраїнській велично звучить!

Фон 3   (лунає Гімн України)

Ведуча 1:
Наша велика шкільна родино: здобувачі освіти, педагоги, батьки, гості! Сьогодні, у день єднання наших сердець, якось по-осінньому трепетно на душі… Тридцять років незалежності, тридцять особливих першовересневих свят… Тридцять сходинок до вершини інтелекту, розуму, творчості, розвитку й досконалості…

Ведуча 2:
Тож сьогоднішній символічний синьо-жовтий хідник – початок довгої дванадцятирічної дороги маленьких першокласників до знань у Новій українській школі!

Фон 4

Ведуча 1:
А початок цього шляху освітлений чарівною усмішкою, зігрітий добрим серцем, осяяний світлим розумом, підкований витримкою, терпінням і справжньою материнською любов’ю Вчительки…

Ведуча 2:
Зустрічаймо! На патріотичному подіумі – справжній майстер педагогічної справи, дбайливий садівник розкішного шкільного саду, перша вчителька Ольга Іванівна Зеленська!

Фон 4 (вихід подіумом першої вчительки; стає біля карти України (там встановлено додатковий мікрофон)

Перша вчителька: 
Я вже не дочекаюся, коли в моїх обіймах дітки зацвітуть,
Сьогодні з ними починаю змістовну, цікаву і корисну путь…
Не стримати й мені, і квіточкам малим, і мамам, й татам хвилювання…
Малечу я приймаю з рук батьків й запрошую до школи, до навчання! (стає збоку)

Фон 5 (під оплески вихід родинами синьо-жовтою доріжкою після оголошення прізвища, по черзі, тримаючи за руки посередині першачка (у руках дитини – синя або жовта гелева кулька), зупиняються в центрі спочатку, а після слів ведучої про дитину й родину стають разом усі ближче до вчительки – так утворюється велике півколо)

Фон 6,7,10,11 – для виходу дівчаток

Фон 8,9,14 – для виходу хлопчиків

Ведуча 1:
Запрошуємо зробити перші кроки до знань Яринку Щеголеву та її маму Світлану й тата Михайла!
(вихід)
На подіумі – родина молода,
Зростає тут дитинка золота,
Співає гарно це дівчатко,
Радіють доні мама й татко!

Ведуча 2:
На подіум ступають Давид Семенов та його мама Юлія!
(вихід)
За руку з мамою – до класного навчання
Прийшов синок до школи зрання,
Як хоче синкові матуся прихилити небо,
Для неї щастя більшого в житті не треба!

Ведуча 1:
На синьо-жовтій доріжці – Діанка Бац та її тато Ігор і мама Ірина!
(вихід)
А на обличчях мами й тата – хвилювання:
Мала красунечка готова до навчання,
Хай у науці донечці щастить,
І назавжди запам’ятайте ви цю мить!

Ведуча 2:
Виходять на подіум Віка Луценко з мамою Ольгою та татом Дмитром!
(вихід)
Цей для родини день щасливий,
Бо доня їхня - справжнє диво: 
Усміхнена, мов сонечко ясне,
Привітна наша, зустрічає день новий тебе!

Ведуча 1:
Зустрічаймо на доріжці знань Юрчика Веселого з татом Юрієм та мамою Людмилою!
(вихід)
Багатодітна молода родина
Веде до школи радо сина –
Кмітливого і чуйного хлопчину,
Вітаємо надію України!

Ведуча 2:
На патріотичному подіумі – Севастьян Золотов із мамою Наталею!!!
(вихід)
Маленький першокласник – гордість мами,
Читанням марить і книжками,
Старанним хоче і розумним стати,
Науки всі на світі повивчати!

Ведуча 1:
Зустрічаймо на хіднику Альбінку Коваленко та її тата Сергія й маму Аллу!!!
(вихід)
Яскрава дівчинка до знань крокує
І часу дарма не марнує:
Всі літери і цифри знає,
Її шкільна родина привітає!

Ведуча 2:
Запрошуємо до нас Владика Каверкіна з мамою Ольгою!!!
(вихід)
Приймай його, дружна родино,
Такий серйозний цей хлопчина,
До математики він має хист,
А в дитсадку був справжній він артист!

Ведуча 1:
Робить перші кроки до науки Юлечка Валеніна разом із мамою Яною й татом Ярославом!
(вихід)
Яка весела дівчинка й сучасна,
Яка дитинка в мами й тата класна!
Щастить хай доні у житті,
Роки навчання будуть золоті!

Ведуча 2:
На патріотичному хіднику – Максим Супонін із татом Володимиром!
(вихід)
Спортсмен майбутній і силач,
Ти знаєш, що таке «упор»і «кач»,
Щоб заробив ти кубки і медалі,
Тебе очікують спортивні ігри вдалі!

Ведуча 1:
Зустріньмо оплесками Ангелінку Юрову та її маму й тата – Іванну та Юрія!!!
(вихід)
Це миле янголятко йде навчатись,
Бо знає, що наука – це важливо,
Всім рідним обіцяє не лінуватись,
Сумлінно працювати на знаннєвій ниві!

Ведуча 2:
Привітаймо на подіумі Ярослава Сирова та його матусю Оксану!!!
(вихід)
Цей хлопчик – гордість мами, захисник,
Він до порядку вдома звик,
Увесь, мов «з голочки», малий
І сам зібрав він ранець свій!

Ведуча 1:
На символічному хіднику – Назар Слободенко та його батьки – Наталія та Едуард!!!
(вихід)
Це юний велосипедист,
До техніки він має хист,
Про скутер мріє він новий,
Цей хлопчик – просто золотий!

Ведуча 2:
Першою доріжкою знань крокує Яна Пехова та її мама Олена й тато Євгеній!!!
(вихід)
Це захисниця всього живого:
Песиків, рибок, котика рудого,
І про метеликів, і про пташок подбає,
Бо добре серце доня має!

Ведуча 1:
На доріжці – Ліза Романко з татом Олексієм та мамою Тетяною!!!
(вихід)
Така тендітна дівчинка у нас,
Але майстриня - вищий клас:
Поробки оригінальні виготовляє,
Ляльок у власноруч пошиті сукні одягає!

Ведуча 2:
Зустрічаймо Іринку Гаврилів та її тата Юрія й маму Наталію!!!
(вихід)


Ведуча 1:
На українській доріжці – Діанка Буренко та її мама Анастасія!!!
(вихід)
Доня з мамою – красуні,
Мов дві краплі, схожі,
Україночки гарнюні,
Бережи їх, Боже!

Ведуча 2:
Привітаймо Настусю Голубенко та її тата В’ячеслава й маму Зою!!!
(вихід)
Ця першокласниця вражає -
Читає вже завзято,
І має коси, як у мами,
Оченята ж – татові!

Ведуча 1:
На патріотичному хіднику – Анечка Лебякіна та її мама Юліана й тато Арсен!!!
(вихід)
Ось ця родина любить подорожувати,
А доні показали вже країв багато,
І звідусюд везуть гостинці,
Це суперсучасні українці!

Ведуча 2:
І завершують дефіле на подіумі Соня Зотова та її батьки: мама Анна й тато Віталій!!!
(вихід)
До знань ця першокласниця крокує,
До того ж, гарно вже танцює,
Батьки за руку привели до Храму Знань,
Для вас – бурхливі оплески вітань!

Фон 12 ()

Ведуча 1:
Ця зустріч родинна – це спільне серцебиття
Усіх патріотів шкільного життя:
Учнів, громадськості, учителів
Ну і, звичайно ж, наших батьків!

Мама:
Сьогодні, у день цей святковий, ми хочемо вам побажати
Сміливо до мрій, до зірок, до нового злітати,
Щоб всі ці дванадцять років зростали ви дружним класом,
А наші батьківські серця стукотітимуть з вашими разом!

Тато:
Ми хочем, щоб вчителька вам справжнім другом стала,
Щоб ви всі важливі уроки її запам’ятали,
Щоб легко давалось усім нашим діткам навчання!
Ми просимо долю: здійсніться ж, родинні наші бажання!

Фон 12 (розходяться по краях родинного півкола, високо піднімають кулі-серця, лопають, кульки розлітаються майданчиком)

Перша вчителька: 
Я хочу вам, учні мої, побажати сьогодні натхнення,
На дорогу до знань прошу Господнього благословення,
Щоб ви патріотами виросли та рідну землю любили,
Вірно у школі знанням та науці служили,
Щоб чемними стали, прагнули жити, навчатись, творити,
Хочу у Господа усіх гараздів для вас попросити!

Першокласники (по черзі):
-	Хочу я вже першокласником стати,
-	Хочу на крилах я знань політати,
-	Хочу навчитись красиво писати,
-	Хочу я швидко усе рахувати,
-	Хочу навчитись гарно читати,
-	Хочу усі перепони здолати,
-	Хочу, були щоб уроки малі,
-	Хочу, щоб добрі були вчителі,
-	Хочу, щоб дітки щасливі росли,
-	Хочу, щоб мами здорові були,
-	Хочу я довго цей день пам’ятати,
-	Хочу розумним я бути, як тато,
-	Хочу, як мама, гарно співати,
-	Хочу, як бабця, хліби випікати,
-	Хочу, як дід мій, землю любити,
-	Хочу ростити розкішні я квіти,
-	Хочу я друзів мати багато,
-	Хочу, щоб це не кінчалося свято,
-	Хочу я щастя кожній родині,
-	Хочу я миру моїй Україні!

Фон 12 (вчителька та першокласники випускають із рук гелеві кульки й махають ручками їм услід)

Ведуча 1:
Нехай здійснюються ваші бажання, дорогі наші родинні іменинники! Наша квітуча шкільна родина вже давно готова прийняти маленьких чорнобривців до своєї спільноти. Тож просимо першу вчительку вручити дипломи першокласникам та символічні обереги – на щастя, на вдалу шкільну долю, на перемогу!
Ведуча 2:
Яка щемна мить… Який апогей родинної єдності й сили злагоди сімей… Настає час відпустити своїх діток, шановні мами й тата… Їх зачекалася велика, дружна шкільна спільнота…

Фон 13 (батьки цілують діток, забирають у них подарунки, квіти (якими вітали малечу рідні) і йдуть на місця для гостей)

Перша вчителька: 
Ось тепер ви вже точно визнані, справжні квіти нашого саду –
Майбутній його пишний цвіт, його гордість, його інтелект!
Тож нумо до гурту, мої любі учні, зустрінуть вас старші радо!
Моїм першокласникам, школо, респект (усі гості разом: респект, респект!)  

Фон 15 (діти йдуть за вчителькою і стають на своє місце на лінійці – біля учнів 2 класу)

Ведуча 1:
Квітуча шкільна родино, настав переклички час!
Вітаємо, діти-квіти, із Першим вересня вас!      
                                                          (кричалки)
Фон 16 (між кричалками)

Навчатись будем без вагань,
Бо сьогодні –  (ДЕНЬ ЗНАНЬ)!!!

Ведуча 2:
Наймолодші серед нас
Чорнобривці  - (1 клас)!!!

Ведуча 1:
Найдотепніші серед нас
Нагідки – (2 клас)!!!

Ведуча 2:
Найгарніший серед нас - 
Це барвінок – (3 клас)!!! 

Ведуча 1:
Найчемніші серед нас - 
Це волошки – (4 клас)!!!

Ведуча 2:
Найдобріші серед нас - 
Наші айстри – (5 клас)!!!

Ведуча 1:
Найрозумніші серед нас - 
Лілії – наш (6 клас)!!!

Ведуча 2:
Найвеличніші серед нас -
Це троянди – (7 клас)!!!

Ведуча 1:
Найспортивніші серед нас - 
Стрункі майори –  (8 клас)!!! 

Ведуча 2:
Найяскравіші серед нас
Соняшники – (9 клас)!!!

Ведуча 1:
Наймиліші серед нас - 
Ніжні матіоли – це (10 клас)!!!

Ведуча 2:
І найстарші серед нас - 
Пишні мальви – (11 клас)!!!

Ведуча 1:
По-новому зацвітаємо, і нас багато,
Бо сьогодні першовересневе (СВЯТО)!!!

Фон 17

Ведуча 2:
Так, першовересневе свято триває… Ми віншуємо незалежність нашої держави та окреслюємо цілі й завдання на прийдешній 2021/2022 навчальний рік, щоб діти-квіти розвивалися, набиралися цілющого соку знань… Тож зараз слово найголовнішому дизайнеру нашого квітучого саду – директору школи Юлії Миколаївні Савченко!!!

Фон 17 (виступ у формі діалогу – відповіддю можуть бути оплески тощо)

Директор:
Вітаю всіх із цим прекрасним днем! Добридень, шкільна родино!!!!!! (…)
Тепла атмосфера, родинне коло, доброзичливість, пріоритет навчання – це все складові Нової української школи. Вам комфортно, діти-квіти? (…)
Ви спокійні за своїх квіточок, шановні батьки? (…)
Наш сад цвіте завдяки дбайливим рукам садівників-учителів. Правда? (…)
А ще нам неабияк допомагають спонсори та громадськість. Чи не так? (…)
А чи подобається вам тут, маленькі школярики-першокласники? (…)
Чи усвідомлюєте ви, мої одинадцятикласники, що це ваш останній у житті Перший дзвоник? (…)
Я вітаю вас усіх-усіх із початком нового 2021/2022 року! Нових звершень, здобутків, успіхів та перемог! Вдало стартуймо! Ура! (…)

Фон 17

Ведуча 1:
Школа, громадськість і родина
Будують успішне майбутнє України,
Тож шанованим гостям – вітальне слово,
Бо увага влади – вектор освіти та її основа!

Фон 17 (привітання учнів гостями)

Ведуча 2:
Останній Перший дзвоник…Це так зворушливо й незвично…
11 (9) клас…Талановиті, молоді і симпатичні…
Вони продовжують навчання одинадцяти важливих літ…
Вони натхненні, дужі! Вони готові змінити на краще цей світ!

Фон 18 (драйвовий вихід на подіум майбутніх випускників та їхнього класного керівника)

Класний керівник:
Важливий, визначальний рік чекає, діти, нас,
Мій сильний, дружний і веселий клас!
З новими силами ми торуватимемо шлях
Й покажемо ми свою міцність у знаннях!
Вам – витримки і віри в свої сили, 
Саме такими я вас всі роки ростила - 
На довірі, без обмежень особливих і без заборон,
Хай віра, і надія, і любов будуть для вас - закон!

Одинадцятикласники:
Так, є у нас свої закони, особливі,
Що роблять шкільне життя щасливим!

Вас ознайомимо із ними ми відразу,
Вони всі зібрані в «Конституції нашого класу»!

Фон 18 (розгортають величезну книгу «Конституція нашого класу»)

Одинадцятикласники:
Найперше – поважайте вчителів,
Шануйте, як своїх рідних батьків!

Як вдячність сьогодні вам, учителі, найкращі квіти
Підносять зараз ваші учні-діти!

Фон 19 (квіти вчителям від усіх учнів)

Одинадцятикласники:
Ось постривайте, треба першачкам
Усі закони прочитати нам!

Отож, і хай пообіцяють,
Що всі закони повивчають!

Фон 20 (беруть першокласників за руку і стають із ними в центрі, читають їм свої закони)

Одинадцятикласники:
Любити рідну землю, рід свій пам’ятати,
Всім поважати й шанувати маму й тата!

І до порад досвідчених всім прислухатись,
Старанно, не лінуючись, навчатись!

Таланти, здібності в собі постійно відкривати й розвивати,
І в нові двері не боятись стукати, своїми зусиллями їх відчиняти!

І світ побачите тоді захопливий, цікавий і зовсім новий!
А там і гульк – а вже останній дзвоник й незабаром – випускний!

Першокласники:
Охо-хо, оце такі закони?
А де ж у планах телефони?

Комп’ютери сучасні де, скажіть!
Немає? То додому нас ведіть!

Я мріяла дізнатися у школі про все модне,
Спасибі, що хоч на подіум вивели сьогодні!

Я думала, що тут іграшок – ціле море,
А тут табличка множення! Ой, горе мені, горе!

Одна утіха – вчителька, сказала мама, золота у нас!
Невже з справжнісінького золота! Оце так клас!

А я все мрію стати автомобілістом
І, як Шумахер, ганятиму селом чи містом!

У мене планах – столиця, політика і влада, 
А може, й Президента я посуну із посади!

Я мрію про театри, про велику сцену,
Класнюча артистка вийде із мене!

А я серйозним бізнесом зайнятися планую,
І швидко-швидко гроші я уже рахую!

Я працювати за кордоном дипломатом буду,
Я хочу подивитись, як живуть там інші люди!

А я – професор в університеті,
Напишуть ще про мене не в одній газеті!

Я – вихователька в дитячому садку,
Виховуватиму ваших доньок і свою!

Я – програмістом буду у великій фірмі
І зарплатню я матиму престижну! 

Я – кухар-кондитер наїдків смачних,
Спечу вам великий до свята пиріг!

А я – поліцейський, закон захищатиму
І насолоду від цього я матиму!

Я – фермер, рідну землю не покину
І нагодую хлібом всю країну!

Дивіться, а «старшаки» притихли, припинили сміятись,
Вони, мабуть, вже стали нас потроху боятись!

Не будемо більше, друзі, їх лякати,
Бо їм ще ЗНО і ДПА колись складати!

Та годі, не лякайтесь, просто ми пожартували,
Оті ваші закони ми давно вже повивчали!

І станемо колись дорослими, як ви – 
Чудовими і добрими Людьми!

Одинадцятикласники:
Та бачимо, що ви круті, і пальця вам до рота не клади,
Тож зможете у школі ви нас багато в чому обійти!

А ваші мрії справдяться обов’язково, вірте в себе, не сумуйте,
Ви, головне, навчайтеся, дружіть і ці 12 років не змарнуйте!

Ану ж бо, репчик всі гуртом ми почитаймо,
І шану Україні, рідній школі ми складаймо!

Фон 21 (усі дістають чорні окуляри, одягають і читають патріотичний реп 1 та 11 класу (можна поділити окремо, можна всім разом; можна по одному читати, а малі щоб пританцьовували, «качали» ручками в ритм)

Моє серце – Україна,
Моє серце – рідна школа,
Моє щастя, моя дружба і душа,
Моє серце – Україна,
Моє серце – рідна школа,
І родина, і мій дім, моє життя…
Живи, Україно,
Живи, моя школо,
Примножу я славний твій рід!
Хай квітне віками
Усе наше коло,
Усе, що створив батько й дід!

Моя доля – Україна,
Моя доля – Батьківщина,
На знання мене найкращі окриля,
Моя доля – Україна,
Моя доля – Батьківщина,
Моя втіха, стимул мій, моя земля…
Живи, Україно,
Живи, моя школо,
Примножу я славний твій рід!
Хай квітне віками
Усе наше коло,
Усе, що створив батько й дід!

Ми усі – одна родина,
Ми усі – одна країна,
Її діти й онуки її,
Ми усі – одна родина,
Ми усі – одна країна,
Патріоти святої землі…

Живи, Україно,
Живи, моя школо,
Примножу я славний твій рід!
Хай квітне віками
Усе наше коло,
Усе, що створив батько й дід!

Ведуча 1:
Кришталевими переливами 
Перший дзвоник нехай пролунає,
Синьо-жовтими в серці зливами
До науки, до знань закликає!

Фон 22 (лунає перший дзвоник; його подають спочатку майбутній випускник і першокласниця, а потім – директор школи)

Ведуча 2:
Прийняла сім’я учнів в обійми
До шкільного квітучого раю,
Тож на честь Незалежності України
Струнко! Гімн держави вся школа співає!

Фон 3 (звучить Гімн України, підспівують усі – і батьки, і вчителі, й учні, й гості)

Ведуча 1:
Україно моя велична – від Слобожанщини до гордих Карпат,
Багата мовою, з Дніпром повінчана, зустрічай молодий зорепад!
Вишиванками яскраво прикрашена шкільна родино,
Заквітчаймо ж усі разом і нашу незалежну Україну!

Фон 23 (створення квітучої карти України – класи по черзі прикріплюють свої квіти купками і стають знову на свої місця)

Ведуча 2:
Зацвів, заяснів, зазорів новий 2021/2022 навчальний рік…
Будь благословенна, рідна школо!
Будь благословенна, рідна земле!
Із 30-річчям, незалежна державо!
Ми з тобою, Україно, повік!

Фон 24 (фінальна пісня й сучасна молодіжна танцювальна композиція дівчаток у жовтих балахонах із великими синіми штучними квітами на капелюшках (рухи народні й сучасні)



Розквітай, моя рідна школо,
Хай буяють квіти навколо,
Розквітай, моя Україно,
Ти для мене рідна, єдина! 
Розквітай, моя рідна школо,
Хай буяють квіти навколо,
Розквітай, моя Україно,
Ти для мене рідна, єдина! 

Ой, осінь золота 
Нас до школи поверта,
Ой, навчання на порі, 
Весело так дітворі,
А родина вся шкільна,
Наче квітка, розцвіла:
Мама, тато, вчитель, я –
Назавжди одна сім’я!

Ти дня мене одна,
Ти для мене свята,
Розвивайся, живи, 
Ти нам потрібна, рідна,
Патріоти твої – 
Діти-квіти всі ми,
Благодатна земля
Ти зорецвітна-а!

Розквітай, моя рідна школо,
Хай буяють квіти навколо,
Розквітай, моя Україно,
Ти для мене рідна, єдина! 
Розквітай, моя рідна школо,
Хай буяють квіти навколо,
Розквітай, моя Україно,
Ти для мене рідна, єдина! 

Тридцять років ти цвітеш,
І немає щастю меж,
Рід наш крила розгорта-а-а,
Тобі ж – многая літа-а-а!

Розквітай, моя рідна школо,
Хай буяють квіти навколо,
Розквітай, моя Україно,
Ти для мене рідна, єдина! 
Розквітай, моя рідна школо,
Хай буяють квіти навколо,
Розквітай, моя Україно,
Ти для мене рідна, єдина! 

Частина ІІ. Патріотична руханка-фоточелендж (як розважально-пізнавальний додаток до свята)


